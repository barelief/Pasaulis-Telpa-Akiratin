[
  {
    "id": 1,
    "title": "Bloknotas",
    "author": "Indrė Valantinaitė",
    "body": "Istorijoje būta, kai žmonės rašė\nant tošies, smėlio, kalėjimo sienų\nar savo odos.\n\nŽodžius išraižydavo peiliuku,\nstiklo šuke ar akmeniu.\nAnglimi, krauju, netgi išmatomis.\n\n........\n\nMano erdviame kambary,\nantikvarinėje pieštukinėje,\nilsisi tavo dovanotas rašiklis.\n\nMusė tingiai ropoja prakąsto\nobuolio himalajais.\n\nPro pravirus langus užuolaidos glosto\nant stalo padėtą storą bloknotą.\n\nTiek daug tuščių lapų sapnuoja jame.",
    "type": "identity"
  },
  {
    "id": 2,
    "title": "Dievo ieškojimas",
    "author": "Mirosława Bartoszewicz",
    "body": "Minaretų pjautuvuose,\ncerkvių kupoluose\nar bažnyčių kryžiuose?\nKur gyvena Dievas?\nGal slepiasi\nuž raudų sienos?\n\nKokios maldos Jį pasiekia?\nPenkiskart mulų kartojamos?\nŠabas septynioms žvakėms degant?\nKas sekmadienį per sumą – Aleliuja?\nAr nuolankus Господи помилуй?\n \nGal atsakymą žino\nsopulingieji vienuoliai\nsu maldų malūnėliais,\nsu mirgančiais karoliukais\ntarp pirštų?\n\nKur slepiasi Dievas,\nmūsų amžių ir žmogų palikęs?",
    "type": "identity"
  },
  {
    "id": 3,
    "title": "Retorinis klausimas krumpliais",
    "author": "Marius Povilas Elijas Martynenko",
    "body": "prieš penkiolika metų\npaskambinę į duris pabėgdavome.\ntai buvo jaudinantis potyris.\n\nnebuvo svarbu,\nar kas nors atidarydavo.\njau vien galimybė kirbindavo jaudulį.\n\npo penkiolikos metų man regisi,\nkad tuo pačiu būdu mes bandome melstis.",
    "type": "identity"
  },
  {
    "id": 4,
    "title": "Dvyniai",
    "author": "Jonas Jankauskas",
    "body": "miręs dvynys –\nesu stipresnis dvynys –\ntavo žymė, aš randas tarp gyvųjų –\npratęsimas motinos noru\nšitam raudų pamišime,\nkartų skirtumuose –\nįgytas nuoseklus ilgesys,\ništisas galvos skausmas,\nvientisas, neginčijamas\ndievo teisingumas",
    "type": "identity"
  },
  {
    "id": 5,
    "title": "Keliai yra vingiuoti",
    "author": "Daniel Dowejko",
    "body": "Pradžioje esu arti\nVos per bučinį\nSlėpdamasis nuo savęs\nGuliu prakartėlėj\nTėvų žvilgsnių užliūliuotas\nTu Mažytis\nBet Didis\nBasas pas mus ateini\nBeldies kasnakt į mano duris\nBet juk aš dabar per toli\nBėgu vienas\nKlaidžioju\nPo apnuodytą mišką\nPo bespalves mintis\nKur man eiti?",
    "type": "identity"
  },
  {
    "id": 6,
    "title": "Dovanos",
    "author": "Mantas Balakauskas",
    "body": "jei paukštis yra žodis\ntai katė kiekvieną rytą\nmums bando pasakyti\nkažką itin svarbaus",
    "type": "transgression"
  },
  {
    "id": 7,
    "title": "Jokio kontakto ",
    "author": "Patricija Gudeikaitė",
    "body": "mano kambarys\nprimena ringą\nkuriame esu Muhammadas Ali –\nboksuojuosi su numirėliais –\nrėkiu ant gyvųjų –\nkalbuosi su atvaizdais sienoje –\ntrypiu vietoje –\nmėtau daiktus pro langą –\nnegaliu nurimti\nniekaip negaliu nurimti\njau dvidešimt metų\nir jokio kontakto –\ntik stiprėjanti paranoja –\ntik gyvenimas incognito –\ntik žudančios metamorfozės\njau dvidešimt metų\ntik kalbėjimasis su šešėliais –",
    "type": "relationship"
  },
  {
    "id": 8,
    "title": "Norėčiau",
    "author": "Nojus Saulytis",
    "body": "norėčiau būt tavo klasiokas bet man jau virš trisdešimt\n\nbet rodos kad klasė\nkad žvilgčioju\nį tavo penalą\nsu pankiškais lipdukais\n\nkas slepiasi jo viduje\ngal fantazuosiu bet nežinosiu nes tavo\nnors norėčiau\nkad atsegtum\nir parodytum\n\no per muzikos pamoką\nnedainuosiu\nkad tave girdėčiau\nnes tu dainuoji grupėj\nsu tais krūtais bernais\n\nna per fizinį keista\nnes niekad nebūni\no jeigu taip\nsusigūžus ant suolo\nskaitai savo knygas\nkai aš mėtau į kašį\nsu savo durnais šortais\n\nnorėčiau būti\ntavo klasiokas\nnes žinau kad žinai\ndaugiau už mane\n\nsėdėtume po pamokų\nrajone ant suoliuko\ngalėčiau klausyt kaip kalbi\napie meną\nar iškrypusius mokytojus\n\nkarts nuo karto spjaučiau\nant žemės\nir keikčiausi kur nereikia\nkad neatrodyčiau tau per gražus\n \no per išleistuves tikrai\njei būtum per daug pasipuošus pati būtų keista bendrauti\nir aš beveik nekalbėčiau.\n \nnorėčiau\nbūt tavo klasiokas\n \nbet puiku kad nesu.\n \nnekeista dabar\nkartu ant suoliuko.\n\nir kalbėti išvis nuostabu.",
    "type": "relationship"
  },
  {
    "id": 9,
    "title": "Aš sakau atvažiuok...",
    "author": "Ramūnas Liutkevičius",
    "body": "aš sakau atvažiuok\nį lazdynus tu sakai\npabandyk lsd",
    "type": "relationship"
  },
  {
    "id": 10,
    "title": "Odė kojoms",
    "author": "Dorota Bartoszewicz",
    "body": "O, koja mano,\nkojele vaikštančioji!\nMano vienintele,\nnieko neprašančioji!\nKo taip tyli,\nvargšele mano?\nKo neprašai,\nkad tave masažuočiau?\nO, koja, koja,\nkoja mano vienintele,\nvisada tu su manim\nkaip tikra panelė.\nO, koja mano,\ntavęs aš paprašysiu,\nbūk tu su manim,\nkai liksiu basas...",
    "type": "relationship"
  },
  {
    "id": 11,
    "title": "Meditacija Islandijoje",
    "author": "Žygimantas Kudirka",
    "body": "Žolė auga greitai, bet aš ne apie žolę\nSaulė leidžiasi lėtai, bet aš ne apie saulę\nSniegas tirpsta garsiai, bet aš čia niekuo dėtas\nAš būnu tyliai kažkur tarp saulės sniego ir žolių\nBet tai ne tavo reikalas",
    "type": "relationship"
  },
  {
    "id": 12,
    "title": "3.6",
    "author": "Maria Żukowska",
    "body": "ar tau jau geriau?\nlyg ir ne, bet ačiū už rūpestį\niš esmės, kaip ką tik įsitikinau\nlubos dar nenukrito man ant galvos\n\nar tau jau praėjo?\nne visai, bet spėjau apsiprasti\nkvaila istorija\niš pradžių buvo nemalonu, dabar jau nuobodoka\n\nžinai, kad visada gali paskambinti?\nžinoma, nesu kiaulė\ntai giliai prasminga\nkas gi imtų širdin visokias paskalas\n\no man viskas super.\ngera žinoti, nors ir neklausiau\nkiek dar visa tai tęsis\nnesvarbu, linktelėjau atsisveikindama",
    "type": "relationship"
  },
  {
    "id": 13,
    "title": "Išdavystės",
    "author": "Mindaugas Kirka",
    "body": "I\n\nNepadoru miegoti atsimerkus\nStebėti tavo veidą\nSkruostų linkiais leistis žemyn\nApsukti ratą\nAplink lūpas\n\nPagauti save tyrinėjant\nKiekvieną plaukelį\n\nII\n\nNepadoru mylėtis\nUžsimerkus\nĮsivaizduoti svetimą veidą\nSvetimą kūną ir balsą\nNekeičiant tik scenos\nIr veiksmo",
    "type": "relationship"
  },
  {
    "id": 14,
    "title": "Nuoma",
    "author": "Linas Daugėla",
    "body": "žinai\nnorėčiau išsinuomoti tavo atleidimą \nkaip butą \nmokėti kasmėnesiniais atsiprašymais \nmazgočiau lūpų langus\nplaučiau sąžinės grindis \nvirčiau atminties sriubą \nir ją girdyčiau balkone kritusiems kėkštams \n\nbet stypsom prie pokalbio \npastatę jam paminklą \nsąskaita už žvilgsnių elektrą \nrankų šildymą \nir pavandenijusius paakius \nkapsi\n\ntu jau toli \nkitam bute \no manęs vis dar ieško antstoliai",
    "type": "relationship"
  },
  {
    "id": 15,
    "title": "Šnabždesys",
    "author": "Daniel Krajczyński",
    "body": "vakar buvau\nšnabždesys\ntavo plaukuose palikau\natodūsį\nkuris tau šiandien taps manimi\n\nkabinėjuos prie\nžodžių\nkai esi man labai svarbi\negoizmas\nskandina mane\ndidinu tavo abejingumą\n\nrytoj būsiu\nprotingesnis\ngailėsiuos šiuos žodžius\ntau išsiuntęs",
    "type": "relationship"
  },
  {
    "id": 16,
    "title": "Tėkmė",
    "author": "Gabrielė Vetkinaitė",
    "body": "Skambinu tau\njau ne pirmą kartą,\nkai gniužulas \ngerklėj \nįstrigęs smaugia.\nSkambinu\nir kalbu \napie tai, kaip\nlyja\ndiena iš dienos,\nkaip šaldytuvas\nsugedo,\natšilo\nir kasryt\nbala išsitiesia\nper kambarį.\nAš semiu ir semiu\ntą vandenį.\nNieko negaliu\npadaryti,\njo vis tiek visur\npilna,\nman šalta,\nnesusitvarkau\nsu tėkme.\nTu iš balso\njauti,\nkad tai ne viskas,\nkad ne tik kambarys,\nbet ir akys\npasruvę,\nnevaldau\nšios tėkmės.\nMatyt,\ntau tik dingsta\nelektra,\nmatyt,\nniekas nesugedo.\nLyti visą savaitę\nžada,\naš taip pat\nniekur neinu,\nprie lango sėdžiu.\nIr mes nutylam –\nir tu girdi,\nkaip man skauda. \nGirdi,\nkad pasimečiau,\nviską\npraradau,\nkaip tąkart,\nkai skambinau\nir apie slenkančius\nplaukus\nkalbėjau.\n\nTu viską žinai, \nmama, \nir man ramiau. \nMan ramiau \nverkti, \nkai tu viską \nžinai.",
    "type": "relationship"
  },
  {
    "id": 17,
    "title": "Kitame kambaryje",
    "author": "Uršulė Toleikytė",
    "body": "jei išeisi į kitą kambarį\nnegrįši penkias minutes\ntai mane užmirši\nmiršta knygų puslapiai\nišdžiaustyti sijonai\nnėra kur pasislėpti\nįsikibti kai labai bijai\nkai labai labai bijai\nkad štai nebūsi\nneturėsi į ką įsitverti\nreikėjo jas sulaikyti kai krito\nnuo antro aukšto laiptų\nsakė ten rojus kovoja su obuoliukais\nlabai juk skanūs ir visi jų nori\nnet ir nežinantys kokie skanūs kaip nori\nlipa per galvas mintis absorbuoja\nkojomis pamaigo traška\nslaptosios sirenos tokios vienišos\nnaktimis kai užmiegat\nkai skandina būti nebūti\nkai nori kad prisimintų\nneklausia tik išeina\njuk kambarys pilnas baldų\nkam dar vieno",
    "type": "transgression"
  },
  {
    "id": 18,
    "title": "Baldai",
    "author": "Romuald Ławrynowicz",
    "body": "net jei maitinsies sveikiau už visą pasaulį\ntavo baldai vis tiek tave pergyvens\nstalas, langas, saulė ir indauja\nkurs kambaryje nuotaiką\ntavajai simuliacijai jau kadai pasibaigus\nmergytė įbėgs į miegamąjį\nmama jai iš paskos žvaliai ištars\n„taip atrodo praeities kambariai“",
    "type": "transgression"
  },
  {
    "id": 19,
    "title": "Kita stotelė – Menų gimnazija",
    "author": "Ramunė Brundzaitė",
    "body": "sėdim po tiltu,\nbetoninėm plokštėm nusirita nuorūkos, papilu tavo alų\nupei pagirdyti,\ntegul ir ana apsvaigsta,\ntegul paspringsta!\nkokia skysta laiko metafora –\nneištekanti, amžina, tatuiruota paauglė\nišsipaišiusi medžių ornamentais,\npo tiltu pakibęs metalinis dirižablis – auskaro burbulėlis\npo lūpa,\npro mus praskuodžia visas nacionalinis parkas:\n– žiūrėk, gulbė,\n– žiūrėk, pelė,\nantys, paprastasis kirstukas, baidarininkai!\n\nar išeisi šiandien į kiemą?\nateini į mano sapną po dvidešimties metų ir mes einame\nį koncertą, nežinau, kas groja, labai daug žmonių,\nsunku prasibrauti,\ntau jau laikas grįžti,\nman jau laikas busti,\nRamune, namooo!\n\npo tiltu\ngulbė, pelė ir baidarininkai\nžiūri į mus,\nsėdime, geriame alų,\npavydime amžinai paauglei upei\n\nkaip man tave įsirašyti!\nkaip nukirpti šios upės gabalą ir įsirašyti\nį kasetę,\nkad galėčiau sukti ir sukti ją magnetoloje,\nkol juostelė sutrūks,\nupė\nmus pratekės",
    "type": "transgression"
  },
  {
    "id": 20,
    "title": "Kauns arba kiekviens miests",
    "author": "Jovaras Kelpšas",
    "body": "Aš esu savo proto įkaitas,\nLaisvo žodžio įdarbintas dalintis\nKeiksmais, įžūlia oda, ir taip kasdien\nŠlifuoju žodžius, dėlioju raides į lentynas.\n\nUž vieno kampo romanas gatves šluoja,\nKitam gale su draugu žirnius barstėm,\nJeigu mirsiu čia – mane miestas užklos,\nPaklos, plaukus sušukuos ir pagrabui paruoš.\nTai atskirs kontinents, jungiantis kiekvieną save gerbiantį gezą.\nNors dar bent kelis metus nežadu kojų pakratyt – yra ką nuveikt dar.\n\nNe medį užaugint ir ne namą pastatyt,\nNe mamai bučkį duot, bet\nJungt žmones kaip lego detales,\nSkirtingus koloritus apsukt rubiku ir įkalt į galvas:\nMiestas be žmonių – tik pastatai,\nŽmonės be kultūros – tik padarai.\nViens veids, du veidai, trys veidai, visi telp. \nTu keistas, o aš logikos pamestas,\nČia mano manifestas.",
    "type": "transgression"
  },
  {
    "id": 21,
    "title": "Tu skambini...",
    "author": "Gabrielė Labanauskaitė",
    "body": "\tIš ciklo „Šopenas Kauno gatvėje“\n\tI dalis\n\nTu skambini\nPusnuogė\nKrūtys siūbuoja į muzikos taktą\nBanguoji kartu\nSu garsu\nIš dramos į nusiraminimą\nIš staccato į legato\nŽydros treningo kelnės\nPrie šio blankaus apšvietimo\nSutemsta\nKaip ir dangus\nUž pusmetį nevalyto lango\nAnt nuogo kaklo stora sidabro grandinė\n–\nTu esi reperis\n–\nNet Kendrickas Lamaras\nPavydėtų tokio Spring Breakers filmo finalo\n–\nTu ir esi ta paauglė ir gangsteris viename\n–\nĮrėmęs man (meilės?)\nPistoletą į burną.",
    "type": "transgression"
  },
  {
    "id": 22,
    "title": "Vienas iš mūsų",
    "author": "Tomasz Snarski",
    "body": "Tvirtina, kad žinai, ką reiškia\nbūti žmogumi,\nkad viską apie mus\nžinai.\nJuk tapai vienu iš mūsų.\n\nO vis dėlto\nsenatvės nesulaukei,\nnežinai, kaip būna,\nkai kūnas tampa maišu.\nIr prieglaudoje tau nepakeičia paklodės.",
    "type": "transgression"
  },
  {
    "id": 23,
    "title": "Sąstingis",
    "author": "Bożena Naruszewicz",
    "body": "gręždama skyles\nnudrengtoje atmintyje\ntuščioje\ngalerijoje\nkabinu\nmintis tamsiai mėlynas\nbaltame fone\njuodais\nrėmeliais\nneperžengiu\natsitiktinai\nnubrėžtų\nribų\nir vėl\nneatpažįstu\nsavęs\nsūriame\nsvajonių kiaute\nsustingusio\nvabzdžio\nneliečia\njau niekas",
    "type": "transgression"
  },
  {
    "id": 24,
    "title": "Spintrija, pamesta Pompėjoj",
    "author": "Dominykas Norkūnas",
    "body": "Miegas\nvirš to, kas liko\nir jūs, sugulę katakombose\nnulaižyti deivių karščiuojančiais liežuviais\nkuriais jūsų klyksmas vilnijo\ntesat irstančios siūlės inferių\nsnūduro klostėse.\n\nKai paskutinįsyk\nbuvau Pompėjoj\nkonsulo žmona\nmalonino mane priklaupusi ant kelių\nkai lavos pliūpsniai mus pavertė akmenimis.\n\nTikiuosi, niekas\nmudviejų neužklups.",
    "type": "transgression"
  },
  {
    "id": 25,
    "title": "Juodoji skylė: automatinis rašymas",
    "author": "Patricija Gudeikaitė",
    "body": "į mane sminga milijonai mirksinčių akių, jos išsunkia gyvybę: lėtai siurbdamos paskutinius syvus, akys užsimerkia ir aš tampu beforme mase, juodąja skyle, fotoaparato negatyvu: manęs negali užfiksuoti jūsų sukonstruoti detektoriai, manyje nėra jokios informacijos – aš esu lyg iškreiptas didinamasis stiklas: manyje nėra jokios gravitacijos, aš sutraiškau fizinius kūnus, pašalinu juos iš savo galaktikos, kol jie nustoja kraujuoti, tik tam, kad ir vėl pakartočiau mechaninę seką",
    "type": "transgression"
  },
  {
    "id": 26,
    "title": "12 pagrindinių vaidmenų",
    "author": "Tomas Tamošiūnas",
    "body": "Pasirodysi nuoga\nsuplyšusia prijuoste\nbasa ant purvinų\nvirtuvės plytelių\nGundančiais kablais\nraudonais apatiniais\nsušoksi striptizą\nvyrui visą dieną\nspoksančiam į teliką\nTyliai verkdama vonioj\nsu vaiku ant rankų\npjaustysies venas\nnesėkmingai – \nnes myli\nPo motinos laidotuvių\nkrisi į žemę\npamirši, kaip kvėpuoti\nbet tik trumpam\nPaskui bus geriau\nišspausi apelsinų sulčių\npadengsi stalą\npagaminsi vakarienę iš lidlo\npati suplausi indus\nlikučius sumesi į šiukšliadėžę\nkartu su svajonėm\napie dvylika pagrindinių vaidmenų",
    "type": "relationship"
  },
  {
    "id": 27,
    "title": "Itin ryški kometa...",
    "author": "Goda Gurinskaitė",
    "body": "Itin ryški kometa\nŠovė į viršų\nPakėlė dangų\nDebesys dar labiau\nNepasiekiami ranka\nTu pamiršti atsidusti\nPraleisti traukinį\nNes galėtum juk\nDar pasilikti\nSumesti nereikalingus\nDaiktus į fontaną\nKuris visas apie jūrą\nJo spalvos mus daro\nKitais žmonėmis\nIr aš džiaugiuosi\nKad pagaliau \nNėra buvimo\nSavim\n\nRuduo dar turi saulės\nIr ašarų pro juoką\nIr mes sukamės\nPernelyg greitai\nVienas aplink kitą\nKol susiliejam",
    "type": "identity"
  },
  {
    "id": 28,
    "title": "Tam tikro kūno aprašymas",
    "author": "Tomas Petrulis",
    "body": "Tai yra kūnas pailgas, iš vidaus užpildytas riebalais, gulintis ant grindų, sustingęs, žiūrintis į lubas bežvilgsniu žvilgsniu ir pravira burna. „Jei tu žinotum, kaip ilgai čia guliu, – kartoja jam kažkas viduje, – tai pats susiprastum ir užsičiauptum.“ Siena praskrido šešėlis, už sienos kažkas numojo ranka, kurios kūnas nematė ir negirdėjo, tik pajautė, galbūt kažkur po širdim. Dabar jis mato, tas kūnas, tiktai baltas lubas, kurios neatspindi jo tikrosios lyties nei socialinės padėties, nes lubos ne veidrodis, nes lubos ne žvilgsnis, nes lubos ne kūnas, lubos nemiršta ir nekvėpuoja, bet jei tik jis sumirksės, tai jos nužengs į tą laiką ir užmerks jam akis. Kūne, pasilik nemirksėjęs, kad pamatytum, kaip susikaupia kondensato lašai, kaip pražysta pelėsis, kad pajustum, kaip auga nagai ir plaukai, kaip tave jie apleidžia, kaip apleidę tave jie nusineša kažkur su savim.",
    "type": "identity"
  },
  {
    "id": 29,
    "title": "Žinai?",
    "author": "Marek Domański",
    "body": "Po meilės trumpos kaip lietus\nLieka sudrėkę skruostai\nIr virpulys\nDar vienas eilėraštis\nIr kiti širdies\nUždegimo simptomai",
    "type": "relationship"
  },
  {
    "id": 30,
    "title": "Paskutinė kraujo srovelė",
    "author": "Tomasz Snarski",
    "body": "Prieš užsimerkdamas\npapasakosi daugiau\ntik standžiau suveržk kilpą\nprašau\nir žodžiai jau byra iš lūpų\n\nBūgnai\ndunda garsiai\nkaip barbariškos kovos\nuž teisingą reikalą\nir žmogaus teises\npateisinimas\n\nPanagėse\ndar liko vietos\ntiesai\nkuri išplauks su paskutine kraujo srovele",
    "type": "identity"
  },
  {
    "id": 31,
    "title": "Žvynuota",
    "author": "Monika Staugaitytė",
    "body": "aplink tiek daug sūrumo aptakumo\nčia aptakumas būsena ne daiktavardis\nžiopčiojimo ir slidumo \ndidelių ir mažų žuvelių\ntavo ir mano baimės būsena\natrodo pati esu žuvelė žiopčiojanti \nį taktą neišmokusi plaukti\nbandanti galva pramušti\nstiklą maksimos akvariume\nvieną dieną mane įdės į maišelį\ndarinės šiltomis rankomis\nžiūrės į vidų ir džiaugsis\nkad labai mažai kaulų\nkol kažkas bežiopčiodamas\nuž stalo pasprings mano ašaka\nir nieko šiame akvariume\njau nebijosiu",
    "type": "identity"
  },
  {
    "id": 32,
    "title": "Kometa",
    "author": "Maria Żukowska",
    "body": "nuo manęs pabėga kometa\nnelauks ir krintanti žvaigždė šalta\nsvajonė išsipildo, bet tik mirksnį trumpą\nviskam nuplaut „Akvilės“ gurkšniu tiek tetrunka\ntik atminimai lieka visada\nkaip atvira žaizda\nkurią draskau be atilsio jokio\nnes kitaip nemoku\npriklydėlei kiekvienai taip nutikt galėjo\ntodėl tyliu: laukiu, kol praeis\nkol siela akmeninė subyrės į dulkes\npralėks automobilis vėju\nišblaškys\nšios pantomimos\nliūdną atminimą",
    "type": "identity"
  },
  {
    "id": 33,
    "title": "Pralaimėti",
    "author": "Daniel Krajczyński",
    "body": "Pralaimėti\nir laiku sustoti.\nUžvirus\nneišgaruoti.\nNusišypsoti išgirdus sakant\n„kai kas manęs niekada nemylėjo“.\nŠtai dalykai, kurių vis dar mokausi,\nneapykantą skandinu eilėrašty.\nŽybčioju degtuku,\nkraujagysles vėsinu cigarete.\nIš protėvių paveldėjau visa tai.\nJie irgi buvo šiltakraujai.",
    "type": "identity"
  },
  {
    "id": 34,
    "title": "Mąstyti tada kada mąstosi...",
    "author": "Ramūnas Liutkevičius",
    "body": "mąstyti tada kada mąstosi\nmylėti tada kada mylisi\nlyg nebūtų dydžio kuris verstų suktis tave\npagal nustatytą dažnį lyg pats sau pakankamas\nvienas suktumeisi vakuume\nir nereiktų tau kitų iškvepiamo oro\no tave saugotų nematomas burbulas bet tu\nžinai kad jis sprogsta pasklinda atomais ir\ntu kvėpuoji kitų iškvėptu oru\ntarsi mylėtumeisi",
    "type": "transgression"
  },
  {
    "id": 35,
    "title": "Planas",
    "author": "Indrė Valantinaitė",
    "body": "Gruodį jis išėjo iš darbo.\nSausį pardavė butą, mašiną.\n\nĮ senelių namų biblioteką išvežė\nkone visas taip brangintas knygas.\n\nVasarį pradėjo lankyti paukščių\nir medžių kalbos kursus.\n\nGegužę – staiga dingo.\nJie nieko nesuprato:\n\nnei kūno, nei atsisveikinimo laiško.\nŠvytėjo tiktai dangus pro pražiodytą langą.",
    "type": "transgression"
  },
  {
    "id": 36,
    "title": "Pavasaris",
    "author": "Romuald Ławrynowicz",
    "body": "pavasaris genamas pensininkų skundų\npavasaris signalas neužbaigti antro aukšto\npavasaris netylėk papasakok ką matai pro langą\npavasaris rėkauk pirmokų muštynėse\npavasaris visi žinom ir to gana\npavasaris tavo nepaklusnios akys nežiūri ta pačia kryptimi\nnežinau ar žinai\npavasaris",
    "type": "transgression"
  },
  {
    "id": 37,
    "title": "Kafkos vizijos. Rasos taškas",
    "author": "Kamila Zujevič",
    "body": "Virtau į ledą, kuriuo žengiau.\nNeišeidama – į sieną pavirtau.\nAkmeniu tapau, kurį savy bandžiau patirti.\nVirtau tuo, į ką niekas nenorėjo virsti.\n\nPersimainiau į tavo šauksmą,\nGamtos niekingą gausmą.\nTuščios nakties virtau spalva.\nSuprantu – virš manęs stipri jėga.\n\nVirtau šalna, kuri mane kanda.\nŽodžio virsmu į skausmo bangą.\nŽaizdų neatšaukiama baigme.\nIšganymas – tai aš, pavirtusi tėkme.\n\nPersimainiau į tuščią veną.\nBe lašo kraujo baigsime šią dieną.\nPro netvarumo formas išplaukia motyvas,\nKad ne uola esu, o vandenynas.",
    "type": "transgression"
  },
  {
    "id": 38,
    "title": "Lotas",
    "author": "Ernestas Noreika",
    "body": "iš pradžių leido svambalą\nmetalinį daiktą pririštą prie virvės\n\nnorėdami pasiekti dugną\nišmatuoti žmogaus gylį\n\nišsiaiškinti povandeninių\nkalnagūbrių kilmę\nkurių viršūnės iškilusios virš kūnų\n\nsudaro mūsų tikrovių salas\n\nvirvė nutrūkdavo įsirėžusi į aštrias uolas\nužsikabinusi už lėktuvų nuolaužų\n\ndegančios eskadrilės\ntransliuojamos kitų pasaulių\nkirsdavo be leidimo vidaus erdvę\n\nšnypšdamos niro į gilumas\n\nsu užsikirtusiais kulkosvaidžiais\nšaudančiais akla trajektorija\nsunkių vaizdinių bombomis\n\nkas slypi tavo vandenyse\nkad į paviršių iškyla tuntai negyvienos\n\nkurią susirenka vandenų paukščiai\nir maitina savo jauniklius\nkitos tikrovės juostoje\n\nriksmas po vandeniu yra kitoks riksmas\n\nneiškyla į paviršių pasilieka\nįsirašęs į siūbuojančius augalus\naidi į krantą išskalautuose\nkriauklių atsakikliuose\n\nkuriuos dar vaikystėje\nmėgdavai perklausyti\nir tai ką girdėjai\n\nbuvo tavo paties balsas\nprašantis iškelti iš dugno\n\ndegantį lėktuvą",
    "type": "transgression"
  },
  {
    "id": 39,
    "title": "Bendrystė",
    "author": "Mindaugas Kirka",
    "body": "Kažkoks prakeiksmas rytai su tavimi\nVos atsikėlęs pradedi kosėti krenkšti\nSlankioti didžiuliais žingsniais po kambarį\n\nKiekvienas veiksmas ataidi tūkstančiais kirų –\nNet nežinojau jog moki groti puodeliais\nŠaukštais šakutėm žingsniais ir kvėpavimu\nBuvimą ir tą paversti instrumentu\nSugebi iškviesti visą orkestrą\nKad sugrotų man ryto simfoniją\n\nNet šviesos ir tos ima groti –\nTau paliepus erdvę užlieja\nNematomo garso banga\n\nSkambanti buities salė šis kambarys\nIš vidaus mušamas būgnas\n\nSu tavimi trankančiu sieneles\nSu manimi besiklausančiu\nBandančiu ištrūkti\nIš šito koncerto",
    "type": "relationship"
  },
  {
    "id": 40,
    "title": "Tėtis man sakydavo...",
    "author": "Dorota Bartoszewicz",
    "body": "Tėtis man sakydavo, kad\nžmogėdras reikia mylėti.\nMylėjau. Sudužo širdis.\nJis saldindavo arbatą ir buvo\n                  poetas, kitų\n                      ydų\n                  neturėjo...",
    "type": "relationship"
  },
  {
    "id": 41,
    "title": "Aplink trečiąją akį",
    "author": "Dominykas Norkūnas",
    "body": "Pajūriu praskrieja\nbūrys spartiečių, avinčių\nsandalais geležies, įkaitintos\nlig raudonumo\nšalia jų pėdsakų\nstatom basas savo\npėdas\n\npasauly\nkuris telpa akiratin\nir mirksnyje\nį kurį sutelpa laikas.\n\nJuoduma yra vandenys\ntyvuliuojantys\naplink nejudančią pilnatį\n\nį ją\n\ndar prieš tūkstantmetį\nkažkas žiūrėjo\n\nmano trečiąja akim.",
    "type": "identity"
  },
  {
    "id": 42,
    "title": "Kosminės baimės",
    "author": "Guoda Taraškevičiūtė",
    "body": "I\n\nGalvojau – mirsiu anksti:\nNeužaugus, dar neiškritus \nVisiems pieniniams.\n\nObservatorijoje pasakojo –\nSaulė virs supernova \nPo penkių milijardų metų,\nNusineš gyvybę žemėje į nebūtį.\n\nČia beveik tas pats, kas po savaitės\n(Gal truputį ilgiau).\nNegi tik tiek gyvenimo likę?\nTik penki milijardai metų?\nO dar šitiek smėlio pilių pastatyti,\nTiek gėlių sudžiovinti tarp knygų, kaip mokė mama.\nKaip viską spėti?\n\nO gal nieko,\nVisiškai nieko neveikti?\n\nNebijoti, neverkti,\nTik laukti Saulės sprogimo.\n\nII\n\nTuomet sužinojau \nApie juodasias skyles,\nKad jos iškreipia erdvę aplink,\nPraryja šviesą. \n\n\nPradėjau bijoti miegoti tamsoje,\nAtrodė logiška – jei kambary nieko nematyti,\nŠalimais tyko juodoji.\n\nNustojo stebinti dingstantys atsirandantys daiktai,\nSpintos kampas, netyčia užgavęs pirštą,\nKeisti garsai virtuvėje.\n\nLikusi namie viena\nSulaikiusi kvapą laukdavau,\nKada ims mirgėti šviestuvai,\nO kūnas pamažu ims netekti formos.",
    "type": "identity"
  },
  {
    "id": 43,
    "title": "Gaudau žvaigždes...",
    "author": "Agnieszka Masalytė",
    "body": "Gaudau žvaigždes.\nDegina, sužeidžia delnus.\nNiekada nebuvau taip arti\ndangaus.\n\nNoriu į laisvę, net\našaromis plūstu,\nir čia pat nusijuokiu,\nskęsdama kitoje dienoje.\n\nGaudau laikrodžio rodykles,\no pagavus sulaužau.\n\nKam man tas laikas,\nnerodantis gyvenimo?",
    "type": "identity"
  },
  {
    "id": 44,
    "title": "Valerijonų bliuzas",
    "author": "Dovydas Grajauskas",
    "body": "laikrašty rašė, kad vis\ndaugiau žmonių skundžiasi\nmiego sutrikimais, vartosi\nlovoj iki paryčių bildenančiom\nsmegenim, paskiau darbuose ant kėdžių\nergonomiškų kragina galvas\n\no aš tuo tarpu\n\nmiegu kaip užmuštas\ntik padedu galvą ir iškart\nkaip užmuštas\n\nžmonės vartosi, pykstasi,\nmylisi, mušasi, gimsta su\nnepriteklium ir miršta su\nperteklium žmonės aplinkui\n\no aš miegu kaip užmuštas\nsapnuoju, kad kvėpuoju į stiklą\nir kita pusė rasoja\nir kita pusė rasoja\n\no aš miegu kaip užmuštas\nsapnuoju, kad einu į stotelę\nir kaip tik nuvažiuoja\nir kaip tik nuvažiuoja",
    "type": "identity"
  },
  {
    "id": 45,
    "title": "Barokas",
    "author": "Alina Borzenkaitė",
    "body": "Buvau ne vienoj pavartėj – \n\nprie Aušros vartų\nkalbėjausi su prostitutėm,\nmėgstančiom postmodernizmą.\n\nTen pat gyvenau piligrimų namuos –\njie guodėsi, jog\nkambariuos labai žemos lubos\nir kvepia senienom.\n\nMačiau, kad naktim \nbenamiai saugo bažnyčių prieigas,\n\ngidai giria auksinį rokoką\nir veda grupes papietaut čili picoj.\n\nMano Vilnius nebe barokinis.",
    "type": "identity"
  },
  {
    "id": 46,
    "title": "Laukiu stebuklo",
    "author": "Kristina Užėnaitė",
    "body": "Grūstuvu malu cinamoną.\nUž lango šoka žiemos pūga.\nSniegas toks baltas, kad gaila priminti.\nNevaldau laiko. Kliaujuosi nuotaika.\nUžuodžiu žolę. Židiny spragsi ugnis.\nTarp rudens ir žiemos – pagalvių mūšis.\nBaltos plunksnos sklendžia už dangaus ribų.\nMintys sukasi tolimose orbitose\nTarp žvaigždžių mandarinų.\nVis dažniau geriu karštą vyną\nsu cinamonu ir gvazdikėliais,\nišsitraukiu šiltus megztinius,\nžalius ir raudonus, languotus ir su elniukais.\nApsivynioju katinu ir laukiu stebuklo.\nDar per anksti.\nNusišypsau prisiminimams.\nStebiu lapkričio ir gruodžio\nkovą.",
    "type": "identity"
  },
  {
    "id": 47,
    "title": "Minėjimas",
    "author": "Linas Daugėla",
    "body": "tada nuėjom į barą\njis alaus ir džintoniko aš vyno\npo trečią\nbe duonos\nprisiminimų\npagiežos ir nuoskaudų\npo barą striksėjo žvirblis\nvis taikėsi įskristi į taurę sušilti\n\ntada jis sakė vilnius yra skaudulys\nbūdamas lenkijoj bijojau pasukti už kampo\nbaiminaus kad neįtartų jog lietuvis\nir neatsibusčiau kuriam nors balkone surištas\nnuskusta galva\nžaizdota nugara\ntada išmaukė stiklą\nuž baro amerikietis bandė\nsuvaidinti ironiją\n\no man jauku lenkijoj – sumurmėjau\nsuvalkuos lietuviškai kalbies\nuž dyzelį mokėdamas\ntada perki duonos ir grietinės\ndabar kaip niekad turim sveikti\nkolektyvinis kirminas pasiklysta\nbet jei būčiau rusijoj\ngręžiočiausi kas penkias sekundes\njuk sibirai mumyse paleido nerimo vinilą\nir gramofonas griežia svetimais dantimis\n\nnutilom\njis ukrainietiškai suspaudė kumštį\nabu supratom kad užsieniečiai visada dumia akis\nvisada mumis žavisi\nsupratom kad su jais negali atvirai pasikalbėti\nkad vieni kitiems žadam susitikti\nžinodami kad nesusitiksim\n\ntada nuėjom pasiimt po ketvirtą\nbuvo šeštadienis\ntemo pokalbis ir aušo nuovargis\nnepriklausomybės diena",
    "type": "identity"
  },
  {
    "id": 48,
    "title": "Noktiurnas",
    "author": "Nerijus Cibulskas",
    "body": "Vartai į hipodromą.\nSepijos tonai užkloja nirčią tvoros gebenę. \nŠviežio mėšlo kvapas įsilieja į vakarą \nvirsdamas lakiu anestetiku.\nPurpurinius fakelus kelia rugsėjis.\nDrėgnoj tamsoj žvengimas atitrūksta nuo žirgų \ntarsi medalionas nuo grandinėlės.\nToks pat sutrikęs, įsipynęs į savuosius „ne“, \nakimis vagiantis svetimkalbę studijos biblioteką.\nBesiklausantis krūtinėj tilstančių \nsutvėrimų kanopų.\nAr kada sužinosiu, kiek reprodukcijų \ngali turėti baimė? Kas tolimam kambary\nšukuoja nepaklusnius violončelės plaukus?\nKaip greitai neapykantos retorika\nsulaša į minios ausį?\nUžmigsiu mieste, kuriame Chopiną skambina\nvis dar nerūpestingi suoliukai,\nkur tramvajų orkestras žengia \niš trūkinėjančio nebylaus filmo.\nKur mikčiojanti Eirenė gatvės praeivio\npaprašo ugnies.",
    "type": "identity"
  },
  {
    "id": 49,
    "title": "Išverčiau sau pasaulį",
    "author": "Kamila Zujevič",
    "body": "Kelintą sekundę muša širdis\nKur link driekias pradinis svajų dienovidinis\nKur tikrovės atskaitos taškas\nRaktas į tobulumą kur įėjimas\n\nSako gerai ten kur mūsų nėra\nGerai kad aš ne su jais\n\nMėgstu nebūtį per patį būties zenitą\nMėgstu prisikėlimus pakilimo akimirkas\nNiekad netikėjau staigiu persikūnijimu\nNiekad nepasitikiu darbais iš būtinybės\n\nNetikiu pavardės keitimu\nPakartotiniu krikštu\nIš niekur trykštančiu pykčiu\nGimtosios nuodėmės purvu\n\nNėra nieko geriau nei būti anapus laiko juostos\nNeklausinėjant apie vakar ir rytoj\nNėra nieko geriau nei nusimesti būties naštą\nNetrokštant užmaršties lyg oro gurkšnio\n\nVos užsimerkiu – išnykstu\nVos atveriu širdį – atsiskleidžiu \n\nTik akimirkos pilnatvėj esu gyva\nKai būčiai meilę išpažįstu – rašau\nPadrikam triukšme prasmę girdžiu\nEsmę pro šešėlius įžiūriu\nPaslaptį rankoj nešu\n\nKad ir kur būčiau – matau ir aprašau\nLietuvą, savo širdies tėvynę",
    "type": "identity"
  },
  {
    "id": 50,
    "title": "The lietuvis",
    "author": "Jovaras Kelpšas",
    "body": "In the protas I am not durnas\nI feel the mėšlungis\nI taste the skonis of kotletas\nI hear kaip the local chronius shouts in skausmas\nThere is niekas to fear\nThis is tiesiog Lietuva\nWe shout nes nėra another choice\nIt’s in our kraujas\nWe are iš kelmo spirti\nBet there is vienas thing clear as the vitrinos langas\nMirtis yra expensive\nThat’s why mirti is not a pasirinkimas\nThat’s why kefyras is an uždraustas drink\nThat’s kodėl žąsys are not capable of conducting kasmetinė \n\t\t\t\t\t\t\t\t\t\t\t\t\t\t\t\t\t\t\t\tmokesčių deklaracija \nThe kunigas in my kaimas is so apsidaužęs from baimė\nHe made švęstas water\nOut of obuolių kisielius\nIn the pabaiga\nEvery oro gurkšnis is fucking velnioniškas",
    "type": "identity"
  },
  {
    "id": 51,
    "title": "Tik Malevičiui",
    "author": "Marek Domański",
    "body": "Tik Malevičiui\nPavyko nutapyti\nPeizažą kurį matote\n\nNiekada\nNenumetę pakinktų\nKaip arkliai\nPrilaikantys\nJuodą kvadratą",
    "type": "identity"
  },
  {
    "id": 52,
    "title": "Aviečių šlaitas",
    "author": "Krystyna Pawtel",
    "body": "Toli nuo čia, ant pasaulio šlaito,\nSaulė kasas išleidžia.\nVandeny atsispindi aiškiai\nVisos gyvenimo reikšmės.\nAkimirkas atpučia lengvas vėjelis,\nSvajonės, viltys nuo žemės kelias,\nSkriaudų ir širdgėlos priežastys\nDrėgnam voratinkly raizgosi.\nGaiviu ir srauniu upeliu\nIštrykšta skausmas iš žaizdų.\nŽydinčios gėlės viltim pakvimpa,\nNes stebuklų pasaulyje dar nutinka,\nToli, danguje, vaivorykštė šoka,\nVisiems atleisti už pikta ji moko.\nIr tamsūs debesys kartais verkia,\nBedieves alyvas jų ašaros merkia.\nBeržų tankmėje šlama troškimai,\nBet dingsta – baimės šešėliui gimus.\nSielvartai tarp aukštų medžių paklysta,\nMelancholija raizgos, migla nutįsta.\nPrisipildo samanų prerijos,\nNamai – prievartos ir isterijos.\nNuoširdžios svajonės netrunka,\nGrybiena šaknis jų išsunkia.\nKil̃nios aukos ir pastangos \nDirvoje piktžolėm bastosi.\nMeilės drugeliai nuolatos gimsta,\nTačiau abejingumo spygliuose miršta.\nAplinkui naivumo kalvą vis sukas\nBaimė, neviltis, audros ir siutas.\n\n\n\nTiktai vėjas be perstojo tiesą vejas –\nPaslaptingas yra gyvenimo menas.\nMano pasaulio kampely\nKiekvienas suras savo dalį.",
    "type": "identity"
  },
  {
    "id": 53,
    "title": "Vėjų 22",
    "author": "Mantas Toločka",
    "body": "nelaukiau nieko kantriai pilsčiau aperolį\nmokėjau melstis bet žiūrėjau į grindis\nkaltės? visi. malonės? tik viena pilnoji.\nbet net ir ji greitu metu nepagimdys\n\ntodėl visi liežuviai plazda tarsi vėjai\ntodėl ir mums smalsu mes du ar keturi\nir jei kaip terminas tu čia nusistovėjai\nparkrisk į glėbį nesimaišęs sakiny\n\ntaxi norėčiau vėjų numeris dvam du\no Viešpatie būk gailestingas bent jau Tu\nsuveik hašišo meistrui vietoj margaritos\n\npareisiu pats mane palydi katinai\npamiršiu viską ir pamiršiu imtinai\nir mano sintaksės narvely aušta rytas",
    "type": "identity"
  },
  {
    "id": 54,
    "title": "Trapus erdvėlaikis",
    "author": "Dominika Olicka",
    "body": "kai sustoja laikrodis\nmes virstam kosmoso dulkėmis\nsu tuščiais lagaminais keliaujam žvaigždynais\nilgai žiūrim į saulę\nkuri nebeakina\nklausomės Saturno viniluose įrašytos tylos\ngodžiai valgom blunkančias sunokusias žvaigždes\nšypsomės savo atspindžiui\ntamsioje netikrybėje\nir neištartu žodžiu\nlinkime gero kelio\n\nilsimės kažkur juodojoje skylėje\nnes žemėje tam niekada\nneturėjome\n\nlaiko",
    "type": "identity"
  },
  {
    "id": 55,
    "title": "Morta",
    "author": "Laura Kromalcaitė",
    "body": "Morta virtuvėj nuoga pjausto obuolį\nmano žvilgsnis pjausto Mortą\nkas bendro tarp jos ir vaisiaus\npo mėsa besislepianti šerdis\n\nmąstau eilėraščiais bet jų neužrašau\ntik Mortą ir jos obuolius\nvasarą virtuvėj\n– ją laužo spinduliai –\n\nobuoliai krenta iš dangaus\nMorta verkia dengiasi akis\nsako na nustok fantazuoti\n\ngal mes tikrai per daug vartojam  \nper mažai dirbam\nper mažai uždirbam\nturim per daug eilėraščių kurių neužrašom\nir krūvą publikacijų kurios nedomina\nnet niekam neįdomių kritikų \ngal nevykusiai atliekam skrodimą \nieškodami šerdies\n\nvidujybės\nvietoj užklupdami ją jos tikrovėje\npersmeigiam neapskaičiuotu judesiu\n– ir niekas neatsiveria –\n\nMorta nuogu užpakaliu dalina obuolį \nperpus\nžiūriu pro langą \ndvi mergaitės ilgom kojinėm iki kelių\nvažiuoja riedlentėmis susikibusios už rankų\n\nįsivaizduoju kaip jos man šypsosi\nkaip pasisveikina paprašo vaisių \n– kaip parodo –\n\ntaip\ngalvoju\ntai yra gražiausia\nvasaros diena\n\ntai yra pati gražiausia \nvasaros\ndiena",
    "type": "identity"
  },
  {
    "id": 56,
    "title": "Dienoraščio fragmentas",
    "author": "Laura Kromalcaitė",
    "body": "visos mamos slapta nekenčia savo vaikų\n          stovėdamos ant liepto galvoja \n      kad mielai atgniaužtų pirštus kurį laiką stebėtų          \n           kaip sūnūs kepurnėjasi malasi bangose            \n                kelia naujas mažesnes kol juos įtraukia            \n           didelė mėlyna burna ~ ~ ~\n        bet jos laikos tvirtai ir gena visas netinkamas mintis šalin\n   paskui pastato smėlio pilį išverda dešrelių vakarienei\n         ir jaučia kaip kartu su aukščiausios rūšies kiauliena\n              tarp dantų traška smėlis maži pagaliukai ir kriauklės\n        tos perlamutrinės kurios nesugeria šviesos tik \n\t\t\t\t\t\t\t\t\t\t\t\t\t\t\t\t\t\t\t\t\t\tją atspindi",
    "type": "relationship"
  },
  {
    "id": 57,
    "title": "Plastilininis šuo",
    "author": "Daniel Dowejko",
    "body": "Žinai, šįvakar po medžiu\nNulipdysiu tau iš plastilino šunį.\nBe sparnų,\nTegul miega šalia tavęs,\nTegul slepia po pagalve tavo ašaras,\nTegul tyli\nIr saugo lyg skrynioje tavo paslaptis.\n\nTu, aš ir šuo –\nGravitacinis trikampis,\nMistinis atminties antspaudas.\nMažiukai,\nMinioje pasiklydę,\nIeškome kasnakt vienas kito.\n\nTik va, tu jau užaugusi.\nŽiemai davei šuniui dulkių kailį.\nRytoj tikriausiai paliksi jį stotyje,\nGrįš namo traukiniu.",
    "type": "relationship"
  },
  {
    "id": 58,
    "title": "Mumyse narve",
    "author": "Aušra Kaziliūnaitė",
    "body": "mumyse\nsavo narve ramiai poruojasi makakos\nliūtas žaidžia sviediniu\npandos, neatlaikę smalsių praeivių žvilgsnių, nyksta\no povą ir vėl kažkas pasiskolino\njo narvas tuščias\n\ndar nelabai tamsu, bet patvory, ten, kur želia dilgėlės\npamažu jau žiebiasi šviesos\n\nbūna pavasarių, kai krūmai nepakeliamai lėtai žydi –\npaimu tave už rankos\nir mes ilgai vaikštom tylėdami\n\nlankytojai vėl tiesia riešutus",
    "type": "relationship"
  },
  {
    "id": 59,
    "title": "Šventinis makiažas",
    "author": "Aušra Kaziliūnaitė",
    "body": "mačiau angelus su automatais rankose\njie liūdnai žvelgė į grindis oro uostose ir stotyse\n\nlūkuriavo\n\nmačiau tėvų siųstus aštuonmečius\nkurie pribėgę prie žmogaus teisių aktyvistų\nšaukė – grąžinkit mums vaivorykštę –\n\nkikeno\n\nmačiau vyrus, kurie manėsi esantys tikri vyrai\nir moteris, kurios manėsi esančios tikros moterys\nsusipažindamos vietoj vardo jos sakydavo\n– esu to ir to moteris –\n\nmačiau ištuštėjusius kaimus, kertamus miškus\nužtvenktas upes ir mažų miestelių bažnyčias\n\nveidrodyje",
    "type": "identity"
  },
  {
    "id": 60,
    "title": "Trupėjimo metas",
    "author": "Uršulė Toleikytė",
    "body": "kaip sutvarkyti šį jovalą\nkai pamažu trupa tavo dalys\nštai nukrito blakstiena\nštai ir ausys\nkairė ranka\nkojos girnelė\nakies obuolys ir kìta\nviskas taip pasklidę\neinu iš paskos ir renku\napsimetu kad nieko nebūta\nkad tiesiog\npridėsim arbatos puodelį prie lūpų\njų liko tik pusė\nir tuoj prasidės nauja era\nsu potyriais kurių nebandžius\no kol kas\nvažiuoji riedučiais užsimerki\nuž kelių metrų griovys\napsaugų dar nepardavė\nnors tu jau visą save išdalijus veltui\nAtsargiai! – šaukia vėlės\ngarsiai nusijuoki\nprašai – išverskit į kalbą\nkurios mokė Žirmūnuose\nkažką praleidau\nnieko neatsimenu\ntik kad lankiau darželį\nir kai po penkių surinko vaikus\nmane tampė į skirtingas puses\nnegalėjau pasirinkti su kuo likti\ntai likau prie cigarečių dūmų\nir kai būnu viena\nkai nesulipusios dalys vėl trupa\nnekvėpuoju\no tada prašau atlikti po vieną judesį\npakelk ranką\nsulenk ranką\napglėbk save per pečius\nkad liktum neištrupėjus",
    "type": "relationship"
  },
  {
    "id": 61,
    "title": "Išsvajota vizija",
    "author": "Agnieszka Mackojć",
    "body": "Žvaigždės sukrenta\ntiesiai į kišenę\nMėnulis iš liūdesio\npražysta tulpių taurėse\n\nKadaise meilės erdvėlaiviu\nskriejome\ngalaktikomis\nŠiandien kaip dvi kometos\nkurioms lemta susidurti\nsudegsime tikėdamiesi\ndar vieno\nDidžiojo Sprogimo",
    "type": "relationship"
  },
  {
    "id": 62,
    "title": "Apie meilę",
    "author": "Paulius Gadeikis",
    "body": "Neturiu teisių į tavo širdį, todėl duodu uždirbti taksistams iš Ukrainos. Ir visa tai mane veža į rytus: be kavos lovoj, be kiaušinienės, be saiko miegu iki pietų. Pragyvenimui išsikepu picerijos numerį, skrandis virškina, širdis pumpuoja megabaitus iš linkomanijos.\n\nVakar buvo geriau, kai gėriau kriptonitą iš tavo lūpų. Liežuvių samplaika varoma krauju, kraujas – vynu, o vynas liejosi laisvai ant mano išeiginių treningų. „Gal pažįsti skalbiankių meistrą?“ Geriausias pick-up line’as suskambėjus žadintuvui netenka magijos, taip reikalingos atsistoti ir eiti į rytus, kur inkstai ir kepenys dirba viršvalandžius, kad išlaikytų mane ant kojų. Gerai, kad jų dienos nepraleidžiu, kaip ir progos vidinę tuštumą užpildyti burgeriu su bulvytėm ir garstyčių padažu, nes kelias į mano širdį eina pro McDrive’ą, kur tu užsipisus bandai išgyventi naktinę pamainą. Ir jeigu norėčiau parodyti savo jausmus tau, sakyčiau:\n\n„Du dvigubus big tasty’ius, du didelius bulvyčių, šešis cheeseburgerius, mc’muffiną su kiaušiniu, mc’muffiną su šonine, ten tą pyragėlį su kažkokiu įdaru, kas be ko – happy meal’ą, mc’nugetsų, du flat white’us. Pala, ką dar???.. ????\n\nAi, kolos, pilk... dar... pilk, pilk, pilk, davai.“\n\nPilk tol, kol man sukaks penkiasdešimt, kraujagyslėse pradės formuotis aterosklerozinės plokštelės, po jomis ims kauptis riebalai. Ir kadangi nedrįstu pasakyti tau „Labas“, kils didelis stresas, tos plokštelės suplyš, išskirdamos medžiagas, suformuosiančias trombą. Trombas užkiš širdies vainikinę kraujagyslę, mane ištiks miokardo infarktas, dar geriau žinomas kaip širdies smūgis, aš nukrisiu ant žemės, tu pribėgsi atlikti dirbtinį kvėpavimą.\n\nIr čia – tik istorija apie mūsų pirmąjį bučinį.",
    "type": "relationship"
  },
  {
    "id": 63,
    "title": "Išsirinkau tave",
    "author": "Patrycja Stefanowicz",
    "body": "Išsirinkau tave – peili,\npjaustęs mane tūkstančius kartų, – \nkad žiūrėčiau, kaip manimi varvi.\nKraujas įrodo, kad gyvenu.\n\nIšsirinkau tave, kad žiūrėčiau,\nkaip tavo šypsena spindi ašmenyse.\nAš pasiruošus kentėti.\nMerdėsiu lig paskutinio atodūsio.\n\nKad tik tau rūpėtų,\nKad tai nesibaigtų.\n\nAš pasiruošus viskam,\nnoriu tau būt reikalinga.",
    "type": "relationship"
  },
  {
    "id": 64,
    "title": "Nepasiekiamoji",
    "author": "Gabrielė Vetkinaitė",
    "body": "Prašau man neskambinti\narba skambinti\nlabai retai,\nnes aš negaliu\nkalbėti –\nnebenoriu.\nTai nieko asmeniško,\ntai tik mano\nvienuoliškas gyvenimas,\nkuris kužda –\nniekam nieko\nnesakyk.\nJausmas, tarsi\ništarus žodį\nviską prarandu.\nIšgaruoja\nsodrus tylumas,\nkuris ilgai\nmane apsupęs\nguodė.\n\nKai prabylu, man \nkeistas \nmano balsas.",
    "type": "relationship"
  },
  {
    "id": 65,
    "title": "Sekretas",
    "author": "Ingrida Viluckytė",
    "body": "Yra paslapčių,\nkurios pačios pasislepia.\nYra tie, kurie jas randa\nir paskui sunkiai miega.\nYra vaistininkų,\nkurie siūlo tablečių\nramiam miegui, bet ne gyvenimui.\n\nYra paslapčių medžiotojų.\nJie parduoda paslaptis\nkolekcionieriams.\n\nYra paslapčių partijos.\nJos slaptos –\ntodėl nieks nežino.\n\nYra paslapčių užpilamų sriubų.\nJas suvalgius norisi slėptis.\n\nYra žvilgsnis, yra delnas, yra pokalbis,\nir jie paslaptis dekriminalizuoja.",
    "type": "relationship"
  },
  {
    "id": 66,
    "title": "Artima siela",
    "author": "Marzena Mackojć-Sinkevičienė",
    "body": "Tai įmanoma:\nsutikti save\nankstesnės laidos,\nir, be to, vyriškos.\nIš oranžinių žiedlapių\ndėlioti figūrėles\nkompiuterio ekrano\nšviesoje.\nDžiaugtis kiekvienu\nnauju laišku,\ndžiaugtis kiekvienu\nnauju šriftu...\nŽaisti ir laimėti\nne todėl, kad reikia.\nĮsimylėti save\nankstesnės laidos,\nir, be to, vyriškos.",
    "type": "identity"
  },
  {
    "id": 67,
    "title": "Requiem",
    "author": "Marzena Mackojć-Sinkevičienė",
    "body": "Netikri draugai apdovanoja mus dirbtinėmis šypsenomis,\ndirbtinėmis šypsenomis mes užkariaujame pasaulį,\ndovana už pasaulio užkariavimą yra dirbtinės gėlės,\nvaistas nuo visko yra netikra mirtis?\nKasdien man aidi requiem tiesai.",
    "type": "transgression"
  },
  {
    "id": 68,
    "title": "Svetima šviesa",
    "author": "Dominika Olicka",
    "body": "Minia.\nDaug žmonių –\nTiesa viena.\nTie žmonės vieni kitų nepažįsta,\nEsu tarp jų,\nMatau aiškią tiesą,\nBet kitų akyse\nTikrinu žvilgsniu savo vaizduotę.\nAklieji\nPaduoda man akinius.\nAkivaizdu:\nNeregys šviesai netinka į porą.",
    "type": "transgression"
  },
  {
    "id": 69,
    "title": "Seneliui",
    "author": "Ewa Nausewicz",
    "body": "Rašiau laiškus\nKad ir mintyse\nPatiems mylimiausiems.\n\nNe rašytoja ir ne poetė –\nSvarbu, kad rašau iš širdies.\n\nTavo vardas skambus.\nTavo rankos auksinės \nStatė namus\nVisai šeimai,\nGerumui ir meilei.\n\nTavo garbės puikybė nesutepė.\nNeužgesino Tavosios ugnies\nNežinia, pasitinkanti\nMirktelėjus\nAr vėl atsimerkus.\n\nMes liksime ten stovėti\nIr nuoširdžiai šypsosimės.\n\nAš ne Dievas ir nežinau,\nKas mėlynam danguj mūsų laukia.\nŠiandien aš anūkė, tas vaikas,\nKurį Tu auginai.\n\nSkaičiuoju aštuonioliktus metus,\nKaip toj dainoj, grąžinančioj\nMane į lengvesnius laikus.\n\nO Tau jau muša\nDevintą, tik ne valandą:\nDevintą gyvenimo dešimtį.\n\nTau mintyse rašau laiškus,\nNe rašytoja ir ne menininkė –\nŽinau, menas tai pats gyvenimas.\n\nKas daugiau pragyveno nei Tu?\nKam daugiau buvo duota\nAuksinių saulėlydžių,\nSidabrinių pilnačių?\nKieno tos žibančios žvaigždės,\nNaktį migdžiusios mus?\nKas traukiniu pusę pasaulio išmaišė,\nKeliavo nuo kalnų ligi jūrų?\n\nTavo akys visko regėjo,\nJos nenustojo švytėti,\nTa šviesa – mano viltis\nUžaugus gražiai gyventi.\n\nTavimi nenustosiu žavėtis –\nAtkakliu, švelniu, protingu.\nŠiandien Tau dėkoju, kad jau devyniasdešimt\nIr kad mano senelis – Tu.\n\nŠiandien esu tiesiog Tavo anūkė,\nPaprastus linkėjimus Tau siunčiu,\nMintyse Tau laiškus rašau.",
    "type": "identity"
  },
  {
    "id": 70,
    "title": "Man tai primena",
    "author": "Augustas Lapinskas",
    "body": "man tai primena\n\nKulautuvos bažnyčios gaisrą gotus du\nsutūpusius tarp apanglėjusių skulptūrų\nrytą po instinktą netektį sutikti poroje susisuka\npaduok ugnies\ngaisravietė linguoja smilksta dūmas supasi užgyja\n\n\nman tai primena\n\nsenamiestį stiklinį anstatą stiklinius trapius įstatus\nvirš manęs virš visko blyksinčius atspindžius\nkurie manęs neatspindi matau save vitrinoje tarp kavos staliukų žemiškų\n\t\t \t\t\t\t\t\t\t\t\t\t\t\t\t\t\t\t\t\t\t\timportinių užkandžių\nkilmės šalis Etiopija Peru Brazilija mankurtui nesvarbu esu neįvietintas \n \t\t\t \t \t\t\t \t\t\t\t\t\t\t\t\t\t\t\t\t\t\tužstatas\n\n\nman tai primena\n\ndaug kartų stebėtą autoįvykį\nkrenta iš rankų terba du kibinai puslankiu\nskrieja dangumi stotelė kortų namelis puspilnis\njame laukiantys lošėjai durniaus\ntaikiniai nustemba pamatę juodą artėjantį sūkurį",
    "type": "transgression"
  },
  {
    "id": 71,
    "title": "Girta bitė",
    "author": "Mirosława Bartoszewicz",
    "body": "Jau krituoliai –\nSaldūs, papuvę,\nKvepia savotiškai.\nVoliojasi aplink kamieną\nNiekam nereikalingi,\nFermentuojasi.\n\nVieną obuolį paimu.\nViduje – bitė.\n\nNebepaskrenda,\nKrinta,\nVartydamasi\nRopinėja žeme.",
    "type": "transgression"
  },
  {
    "id": 72,
    "title": "Karalius",
    "author": "Karol Pasznikowicz",
    "body": "sėdi soste karalius, ant galvos – karūna, nuo prastuolių siena atsitvėręs\nper barzdą varvėjo, burnoj neturėjau, nekart mes šitą dainelę girdėjom\nvynas trykšta laisvai, nevyksta niekas daugiau, tiktai karališkam sode\nmezgasi pokalbiai, šypsos svečiai, linksma yra, no comment\n\nnieks nepaneigs, visi čia mandagūs, kiekvienas turi sau rolę \nlaikai jau tokie, ir kastos didesnės, ir pinigai čia ne problema\ngeriau pasistenk, juk tu čia pajacas, apsauga seka žingsnį kiekvieną\nne tavo valia pakito eiga, valdo čia jis, vienu žodžiu\n\nbalaganas, ar taip tik atrodo, bet tai juk menka problema\nnes batuoti tarnai tiesiai nuo pečiaus garuojantį ėdalą neša\ntegyvuoja balius, nors vienoj salėj svečiai kaip žemę pardavę\ngal gaila jiems daros, kad turtų per pusę šiąnakt nedalina karalius\n\nviskas dėl vaizdo, žvelgiant iš tolo – neskauda valdžiai galva\njiems neliūdna, negaila, kad šitiek liaudies guli ramiai po žeme\nnėra taip blogai, čia silkė ant stalo, yra net alučio ir vaisių\nkokybė aukščiausia, krištolas, auksas, virėjas sukas kiek gali\n\ntad komplimentai, visi atviri, nors kažkaip norisi laisvės\nsumėtyti pėdas, uodega nušluot pėdsakus, ir niekas net nesucyps\nkad išvis vos kvėpuoja, nes pamuojuoja dažnokai čia publika peiliais \nkažkas nusičiaudėjo, klaidą padarė, jau kerta karalius jam galvą",
    "type": "transgression"
  },
  {
    "id": 73,
    "title": "Nesu didelis savižudžių gerbėjas...",
    "author": "Mantas Balakauskas",
    "body": "nesu didelis savižudžių gerbėjas.\nman labiau patinka mintis, kad iki pat pabaigos\n        esame lankstomi kaip origami.\n– – – – – – \n        tad duok pernelyg didelius lūkesčius\nduok informacijos srautą, kurio nemokėsiu suvaldyti\n        duok medžiagos, o įrankius palik užrakintus\nduok vaizdus, kurie man sukurti, bet neįsisavinti\n        duok liūdesį, kurį turiu paversti preke, kad išgyvenčiau\nduok pernelyg nereikšmingą praeitį, kad su ja nuveikčiau kažką rimto\n                duok meilę, kuri pasibaigia per greitai\n        duok meilę ne laiku ir ne vietoje\nduok meilę, kurią painiojame su aistra\n        duok neplanuotų vaikų, kuriuos stebėsi kaip savo akį\nduok tiems vaikams du metus už pasidalintą žolės ketvirtį\n        duok graužatj, kad negali jų apsaugoti nuo pasaulio puikybės\nduok nei daugiau, nei mažiau, tik tiek, kiek galima pakelti\n        duok išsigelbėjimą per plauką\nduok penkiasdešimt metų juodos rutinos\n        duok per galvą, kol taps\nplokščia kaip staliukas, ant kurio\n        kažkas pasistatys butelį Corona alaus\n                ir atsipalaiduos.\n\nimk viską, ką tau duoda, jei muša – bėk, bet nepamiršk\nkad tai dar ne visas gyvenimas ir niekada toks nebus.",
    "type": "transgression"
  },
  {
    "id": 74,
    "title": "1949",
    "author": "Ignė Grikevičiūtė",
    "body": "Esi manyje\nSavo žingsniais, kalbėjimu, bruožais,\nMėginu tave rasti sienų trūkiuose, \nGrindinyje, \nRaudonam audiny, \nPersigerti tavo regėtais vaizdais pro šiuos langus,\nKol blunka neišgyventas prisiminimas, \nRealybė tik dabar pradeda artintis, \nMūsų įkvėptas tos pačios erdvės oras \nSutampa \nPo septyniasdešimties metų",
    "type": "identity"
  },
  {
    "id": 75,
    "title": "Stop kadras",
    "author": "Jonas Jankauskas",
    "body": "Akimirksnis –\nžingsnis po žingsnio – nukankinti tįstabėgiai.\nKumščiu tris kartus per krūtinę – pasižadu.\nPo akimirksnį tylintiems, laidojantiems artimą,\natgimstantiems geresniais – tikintiems meile.",
    "type": "transgression"
  }
]